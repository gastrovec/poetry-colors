
Der Lump.


       
'S is wohr was der un' der so sächt,
        Ja ja ich bin e' Lump,
        Ich mag nix thu' un' thu' aach nix
        Un sauf' un' spiel' un' pump'. 
        Als kleener Bu' war 's Werthshaus schun
          Mei' liebschter Aufenthalt
          Un' wann ich een' beschumle' kann,
          No'! so beschuml' ich halt.
Un' Händl habe' un' Krawall
          Deß geht mer All'm vor,
          Drum wann mich eener heest 'n Lump,
Recht hot er, es is wohr.
Jetz' aber kummt e' annri Froch,
          Die hab' ich mer oft g'stellt,
          Wann's gar ke' Männer gäb' wie ich,
          Wie wär's dann uff der Welt?!
Wann die Moral e' Uneform
          For alle Mensche' wär',
          Wo käm' dann e' Begeischterung
          For Tugendhelde' her?
Die wäre' ganz zu Grund' gericht'
          Mit all' dem Eenerlei,
          Un' Strebe', Ringe', Nocheifrung,
          Deß Alles wär' vorbei.
E' Kerchethorn zeigt a' die Kerch,
          Un so 'was kann er bloß
          Sich! weil die Häuser kleener sin,
          Mit dem nor is er groß,
Un' wo Licht is muß Schatte' sey'
          Un' 's is gewiß ke' Lug',
          Der wo dem Schatte' weiht sei' Kraft
          Hot dra' zu thu' genug.
Drum will ich bleibe' aach e' Lump,
          Bis ich im Loch drinn liech',
          Dann 's gschicht der Tugend nor zur Ehr'
          Un' for die opfr' ich mich.


 
